---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160805225242/https://petermolnar.net/egy-kis-politika-megprobalom-minden-oldalrol/
published: '2005-10-29T20:25:19+00:00'
tags:
- gondolatok
title: Egy kis politika - megpróbálom minden oldalról....

---

Nemrég egy kiabálásba torkollott egy politikai beszélgetésem, és
rájöttem, hogy erről a témáról még nagyon sokáig hihetetlenül óvatosan
kell beszélni - nekem is vigyáznom kell, hogy mit mondok, hisz lehet,
hogy nincs igazam. Ennek ellenére szeretnék előhozakodni pár dologgal.
Eddig az oldalon sosem említettem politikát, és nem is szertném, ha
valakiben emiatt visszatetszést keltenék - én csak azt szeretném, hogy
olvassák el, amit írok, ha már ide tévedtek, hiszen a politika lényege
az lenne, hogy - kritikával ugyan - segítsük egymást. Ezt hívják **építő
kritikának.** Október 23. Ez mindig is ünnep volt mióta én élek, illetve
amire emlékszem. De ebben az évben néhány igen érdekes dolog történt.

Az egyik MSZP-s politikus délutáni beszédét mondta, azt hiszem, még
22-én, de lehet, hogy már 23 volt. Amire emlékszem: a felvételek szerint
egy nyugdíjas ember folyamatosan "spion"-t kiabált rá. Emberek! A
legtöbb politikus (Gyurcsány is!) kb. 40-45 éves. ***Nem is éltek
56-ban!!*** Akkor mégis milyen jogon kiabálnak rá bármit is?\*\*\*\*

**Egy:** semelyik ember beszédét nem illik megzavarni. Szólásszabadság
van, és mint olyan, egy miniszter szerintem megérdemel annyi
tiszteletet, hogy végighallgassák, hisz ez is munkaköri kötelessége.
Mikor fütyülték ki Orbán Viktort? Szerintem soha. És valószínűnek
tartom, hogy Gyurcsányt nem az őt támogató baloldaliak fütyülték ki.
Ebből viszont az látszik, hogy vagy a baloldal nem kíváncsi a jobboldal
beszédeire (ami önmagában nem jó, erre később kitérek) és nem jelenik
meg a gyűléseken, és ezért nem fütyülik a Fideszt, vagy a baloldal képes
végighallgatni a másikat. Döntsétek el, szerintetek melyik.

**Kettő:** TV2. Orbán Viktor beszéde bevágva kb. 2 perc, Gyurcsányé,
vagy *bármelyik* baloldalié sehol. Mégis milyen jogon hallom mindig csak
az egyiket? Engem érdekelne a másik is.

**Három:** egy jobboldali ismerősömmel egyszer nagyon jól elbeszélgettem
politikáról, annak ellenére, hogy gyökeresen mások a nézeteink. Azért,
mert ő is rájött arra, amire (remélem) mág sokan rá fognak, és amivel a
külföld és a nyugat jóval előttünk jár: egy nemzet vagyunk. Lehet, hogy
éppen nem pont az történik, amit mi akartunk, hogy éppen nem az van az
ország élén, aki nekünk a legszimpatikusabb, de mégis segítenünk kellene
egymást, hogy előbbre jussunk. Például végig kellene hallgatnunk a
másikat, úgy, hogy el is gondolkozunk azon, amit mondd. Mert lehet, hogy
igaza van.

Elismerem, volt olyan időszak, amikor nekem is a Fidesz volt a
szimpatikusabb. De más idők jöttek, és azt vettem észre, hogy míg a
baloldal nagyjából ugyanazt a politikát követi, (igaz, az idő teltével
ez is változik egy kicsit), a jobboldal mindig a saját szája szerint
alakítja a mondanivalóját. És amikor valami történik, ami lehetne akár
jó is (kórházprivatizáció, mindjárt kifejtem), akkor hirtelen mindig
csak a rossz dolgok kerülnek terítékre az ő oldalunkról.

A kórházprivatizáció idején egy hozzátartózóm volt állami kórházban.
Minősíthetetlen az állapot: mocskos a zuhanyzó, undorító a matrac
(meghaladja a tábori ágyak színvonalát is...), és valaki azt mondta a
szemebe, hogy mennyivel jobb, ha az állam kezén marad. Miért is? Ja, TB.
Kérem: akkor aki fizeti a TB-t, mert ez neki elég, akkor menjen oda. Aki
nem fizet TB-t, de mondjuk életében kétszer kerül kórházba, az kifizeti
a magánkórházat, és sokkal jobban érzi magát. Többek között az államnak
is több pénze marad kevesebb kórházra (torta -\> nem mindegy, hogy 10
vagy 5 szeletre kell osztani), tehát az állami is javul. Hol a gond? És
miért is beszél akkor az egyik oldal a másik ellen mindig?

Valószínűleg azért, mert fél, hogy ha túl jót cselekszik az aktuális
kormány, ő rajongókat fog elveszíteni. Ez teljesen természetes, sokszor
ezért köt az egyik a másikba. De azt lehet kultúráltan, lehet úgy, hogy
**építünk** valamit.

Hallgassuk meg egymást. Iszonyatos türelem kell hozzá, hisz sokszor
hülyeségnek tartjuk, amit a másik mond, és nagyon nehéz ezt kezelni - de
próbáljuk meg, mert sokat nyerhetünk vele.
