---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20150527070035/https://petermolnar.eu/blips/miertek/
published: '2015-04-14T21:11:49+00:00'
tags:
- gondolatok
title: Miértek

---

Rájöttem, miért haltak ki a klasszikus blogok. Az eredeti, naplót webre
helyező, keserédes, sokszor nyavalygó, néha idétlen blogok, és az ok
egyszerűbb, mint gondoltam.

2015-öt írunk, de én is azok közé tartozom, akiknek a gimi pár éve volt
12 helyett, akiknek 1990 10 évvel ezelőtt volt - nem vettem észre, hogy
ez alatt a 15 év alatt, amíg évtizedet váltottunk, mennyi minden
változott.

Átéltem a különbséget a 80as és 90es évek között, de valamiért nem
akarom látni, hogy a 2000res és 2010es évek közé is ugyanekkora váltások
és változások ékelődtek, és a korábbiakhoz hasonlóan elsősorban
gondolkozásban.

Ma nem írjuk le a valódi énünket. Egyrészt védelemből - viszlát,
arctalan, névtelen, régi internet -, másrészt mert valójában alig
akadnak néhányan, akik érdeklődnének. Ha az ember a bánatait, a
gyengeségeit is megmutatja, sebezhető - és amíg 10-15 éve névtelen
voltál, most már ez sem véd, ott is rádszállnak, csak mások, hogy
legalább ne ugyanazok korbácsoljanak, akik a mindennapokban.

Még ha le is írnánk, meg is mutatnánk azt, úgy, ahogyan sok évvek
ezelőtt tettük, ma más lenne a hatása, még inkább kilógnánk a sorból,
még magányosabbá válnánk, hisz még azzal a lehetőséggel sem élünk, hogy
minél szélesebb réteghez jusson el a mondanivalónk. Ördögi kör ez, mert
amint tényleg azt szeretnénk, hogy megismerjenek minket, hogy
látszódjunk, hogy jelen legyünk, hátra kell hagyni minden nem pozitívat
és erőtől duzzadó, eresen dagadó vidámságot kell képekben, 6
másodpercben, live streamben, videóban közölni, mert a hónapban éppen
így kívánja az online közönségérdek és a trend.

Hogy eközben valójában mi történik bennünk? Nem kizárt, hogy tényleg
elégedettek vagyunk a pillanatnyi utunkkal, az úttal ami körülvesz
minket; ugyanakkor felettébb valószínűtlen, hogy ilyen mértékű zent
ennyi zajjal az életünkben felszínre tudunk hozni anélkül, hogy
beleőrülnénk.

Így tehát marad egy elfojtáshoz hasonló álarc; egy álarc, ami
észrevétlenül facsar a szélrózsa bármely irányába attól függően, hogy
mely orcádra kíváncsibb éppen a világ - tökéletesen függetlenül attól,
hogy szíved szerint mit mutatnál.