---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160301203743/https://petermolnar.eu/hozzaallas-masokhoz-a-vilaghoz-a-sporthoz-es-az-elethez-avagy-egy-sitabor-tapasztalatai/
published: '2007-02-08T17:32:13+00:00'
tags:
- gondolatok
title: hozzáállás másokhoz, a világhoz, a sporthoz és az élethez avagy egy
    sítábor tapasztalatai

---

Volt szerencsém a közelmúltban résztvenni egy Külkeres sítáboron;
meglepően sok, de a legtöbb esetben nem kellemes élményekkel
gazdagodtam.

Kifejezetten fájdalmas élmény volt két olyan nővel egy szobába kerülni,
ami közül az egyik Megasztár és követői, a másik Beyoncé és követői
rajongó volt - ha valaki nem érti miért, vegye figyelembe, hogy én a
Mike Oldfield-Iron Maiden vonalon mozgok. Tehát minden türelmemre
szükségem volt, hogy a Megasztár I-II-III, Rúzsa Magdi, Karamell és
isten tudja, még kik (ezeket kiírta a drága kis mp3 lejátszó) nem is
kicsit unalmas albumait megpróbáljam elviselni. Egy ideig ment is, aztán
elmentem sétálni, a városka meglepően kihalt volt éjszaka. Illetve
helyesbíteném, este 11-kor.

Történt ugyanis, hogy míg én alapvetően sportolni mentem, mások nem
teljesen. Persze, nekem sem az alkohollal lett volna gondom, pl. délután
négykor bemegyünk, hétkor kaja, utána kortyolgatunk, és tizenegy-éjfél
körül beesünk az ágyba. De itt nem. Itt ugyanis a szórókozóhelyre (!)
való érkezés ajánlott időpontja az éjjel 1 óra volt. Azt eddig nem
említettem, hogy a két busszal érkezett csapat 4 különböző épületben,
azon belül tökéletesen véletlenszerű szintelrendezésben lett szétszórva,
a java részével az oda- ill. a visszaúton találkoztam, mivel sem közös
programok, sem közös étkezés nem volt, éljen az önellátás. Egy szó, mint
száz, ez a hozzállás pocsék volt, és rengeteg kérdést vetett fel bennem.

Undorítónak tartom, hogy a korosztályom (akiket egyébként évek óta
keresek, mert mindenhol vagy idősebbek, vagy fiatalabbak voltak, mint
én) kifizet tetemes pénzeket, sífelszerelést bérel, síbérletet vált,
majd amikor odaér, elkezd inni, és 5 napig így marad, napi max. 3 óra
síeléssel. Annyira más szellemiségben nevelkedtem! Ha sportolni megyek,
akkor nem fogom hullarészegre inni magamat (egyébként sem szoktam),
akkor a társaság, a hely és a sport a lényeg, nem az, hogy egy (!) liter
whisky lecsúszik-e a torkomon.

Ez azonban csak az egyik oldala az éremnek. A másik, amit egészen
meglepve tapasztaltam, hogy a drága kis korosztályom hogyan védekezik a
depresszió, az unalom és a kétségbeesettség ellen. Elenyészően kevés,
akikben ezek az érzések tényleg nem merülnek fel, főleg a
vizsgaidőszakban. Ezért fogják magukat, és sokszor a következőt hallom:
"bulizni KELL menni". He? Kell? A bulinak egész véletlenül nem
spontánul, valahonnan belülről, örömből kellene jönnie? Az egész mondat,
az egész hozzáállás kétségbeesettséget sugall, menekülést. Anno, amikor
rendszeresen szerepjátszottam az én fejemhez is hozzávágták, hogy
menekülök a világ elől - csakhogy én nem tagadtam. De kérdezz meg
bárkit, akitől valaha hallottad, hogy "bulizni kell", vajon ő hogyan
vélekedik: ő nem menekül a világ elől a "bulizásba"? Szinte biztos
vagyok a nemleges válaszban, hiszen "valahogy el kell lazulni". Már
megint kell. Mivan, minden átment szükségbe? Nem jó ez így. Jobb lenne
akkor kimozdulni, amikor tényleg olyan a kedved - pedig hányszor van,
hogy olyankor nincs rá lehetőség ezért vagy azért. Sokszor pedig akkor
kell ide-oda menni, amikor az ember inkább bezárkózna pár gyertyával a
fürdőszobába.

Amit viszont már más is megírt előttem, az az, hogy a legtöbben
tökéletesen elhiszik azt, hogy a magukra kényszerített tevénység jót
tesz neki. Hallottad már valaha a duplagondol szót? Ha nem, akkor olvasd
el Geroge Orwell 1984 c. könyvét. Igaz, hogy lelkileg pár hétre
kikészít, de akkor is érdemes elolvasni (utána pedig a Aldous Huxley:
Szép, új világ c. könyvét, mert sokkal, de sokkal aktuálisabb, és még
mindig elképzelhető jövőt fest, Orwellel ellentétben). Hogy az is értse,
aki nem olvasta: ha valamiről azt akarjuk hinni, hogy igaz, és ezt elég
sokat ismételgetjük magunknak, előbb-utóbb tényleg el fogjuk hinni, és
elfelejtjük, hogy egyszer nem volt igaz. Sőt, rá is csodálkozunk, aki
ezt állítja. És ez szinte mindenhol ott van. Olyan zenékre "bulizunk",
amiknek a szövegét elolvasva egy jobb érzésű ember spontán depresszióba
süllyed. Hiába értjük sokszor, egyszerűen figyelembe sem vesszük, pedig
igenis érezzük, hogy a dallammal ellentétben a szám nem vidám. Példa:
Sonata Arctica - San Sebastian \[Silence, track no.8\] - a dallam vidám,
kedves, gyors, a szöveg pedig nehezen lehetne fájdalmasabb. Először csak
olyan furcsa érzésem volt vele kapcsolatban, de nagyon tetszett, aztán
előkerestem a szövegét; még mindig imádom, de mostmár egészen más okból.

Az egyik lány szobatárs szerint unalmas és érthetetlen életet élek
azáltal, hogy nem járok ide-oda szórakozóhelyekre. Rengeteget
gondolkoztam azon, hogy mit is jelent a tolerancia, de arra jöttem rá,
hogy ez annak a képessége, mennyire vagyunk képesek egy, a mientől
eltérő véleményt meghallgatni és végiggondolni. Másképp élem az
életemet, mint a nagy átlag, tudom: hobbyként hagyományőrzők,
bőrdíszművességgel foglalkozgatok, weblapokat szerkesztek, fotózok,
könyveket olvasok (a Dragonlancetől Máraiig), filmeket nézek (Az Picasso
kalandjaitól a Bladerunneren keresztül a Tágra zárt szemekig), és olyan
zenéket hallgatok, amik érzéseket keltenek bennem. De volt idő, amikor
táncolni jártam, vagy más edzésre, de olyan is volt, amikor
rendezvényeken csináltam hang és/vagy fénytechnikát. És nemhogy időm, de
kedvem sem volt a hagyományos "bulizáshoz" . Koncertre járni, olyanra,
ami érdekelt, vagy ahol szerettem az embereket igen (más kérdés, hogy
kihalófélben vannak ezek a helyek). Elmenni egy jól irányzott előadásra
szinte bárhova igen. De sosem éreztem szükségét, hogy tomboljak, hogy
öntudatlanul támolyogjak oda nőkhöz alkalmi szex kedvéért, hogy bárgyú,
basszussal aláfestett zenéken "lazuljak el".

Tudom, hogy mostanában elég arrogáns a stílusom, valószínűleg egy alap
rosszkedvnek lehet betudni, és próbálok változtatni rajta. De még mindig
sokkal, de sokkal toleránsabb vagyok más életfelfogások, stílusok iránt,
mint azok, akik ilyeneket vágnak a fejemhez, hogy "unalmas, punnyadós"
vagyok. Szeretnék egyszer rájönni, hogy hogyan lehet rávenni ezeket az
embereket a gondolkodásra.

Hát, röviden ennyi. Szerintem még lesz.