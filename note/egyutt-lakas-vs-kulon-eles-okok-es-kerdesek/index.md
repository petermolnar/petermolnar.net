---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160805230350/https://petermolnar.net/egyutt-lakas-vs-kulon-eles-okok-es-kerdesek/
published: '2005-10-29T20:26:08+00:00'
tags:
- gondolatok
title: Együtt lakás vs. külön élés - okok és kérdések

---

Megint tele vagyok gondolatokkal, de mire oda jutok, hogy végre leírjam,
elfelejtem a felét. Sebaj, legalább ezt felírtam, hogy írjam le.

Adottak a nagyszüleim, akik bár néhány utcányira laknak, mégis ritkán
látom őket - tudom, ez leginkább az én hibám, de valamiért nem alakult
ki bennem, hogy átmenjek hozzájuk. Tudatosan rá kellene szoktatnom
magamat, hogy néha átmenjek beszélgetni. De vajon miért alakult így?
Sokszor emlegetik, hogy régen a családok együtt éltek a házakban, több,
ritkán 4 generáció is egy fedél alatt. De változnak az idők, és mindenki
"önálló" akar lenni...hogy egy barátom szavait idézzem: "igen,
elköltözött a szüleitől, már önálló...és végül is csak a főnökétől, a
főbérlőtől és az iskolájától függ, mástól nem". De mi értelme van? Egy
másik ismerősöm nemrég említette, hogy nem szeretne újra együtt lakni a
szüleivel, mert nem bírják elviselni egymás szokásait. És itt van a nagy
probléma.

Az, hogy nem vagyunk **hajlandóak elviselni egymást.** Pár napja volt
valamelyik újságban egy idézet egy gyerektől, csak egy mondatot emelnék
ki: "és autóba szállt mindenki, hogy ne kelljen egymást elviselniük". És
milyen igaza van. Kényelmes csak magad után takarítani, kényelmes csak
magadról gondoskodni...de ez élet nem erre van kitalálva.

Nem hallgatjuk meg az öregeket, mert unalmasnak tartjuk, amit mondani
akarnak...az öregek pedig nem hajlandóak hallgatni, mert mondani
akarnak. Ez ördögi kör, és nem tudom, hogyan lehet megtörni, de biztos,
hogy nem azzal, hogy inkább mindenki menjen a világba és élje az életét
vagy magányosan, csak a párjával vagy nagyon kis családi körrel.

Nekem is nehéz lenne változtatni. Bennem is kialakult az elmúlt években
a "magányos farkas" szindróma, főleg, hogy sokáig pár nélkül voltam. De
azt érzem, hogy ez így nem jó. Senki sem hajlandó megszokni valakit,
mert ellenkezik vagy nem egyezik pontosan a másik szokása, hiszen "én
ilyen vagyok, nekem így jó"... Tudom, hogy az önzőség = túlélés korát
éljük, amikor nem lehet és nagy igazán tud nagylelkű lenni az ember...de
mint annyi más, sem a mosoly, sem a türelem nem kerül semmibe. Még
tovább is él az ember, ha nyugodtan él.

Személy szerint Jóbarátok-rajongónak mondhatom magam. De ott is
elviselik egymást - igaz, hogy nem nagyszülőkkel vagy szülőkkel élnek,
de más hely, más szokások és más viszonyok vannak Amerikában, mint itt,
és ki tudja, mi igaz egy TV műsorból. De ha nem is igaz, van benne
példamutatás, és az, hogy a hibáikkal együtt fogadják l egymást. Igaz,
hogy nem élnek folyamatosan egy fedél alatt, de igen-igen gyakran vannak
együtt - ami azért sokban hasonlít.

Rá kellene vennünk magunkat, hogy végre változtassuk valahogyan a
dolgokon. Hogy igenis elviseljük egymást - de persze ezért
**mindenkinek** tennie kell. Nem nekem, nem Pistinek, hanem mindenkinek.

Csak egy példa, ami sokunkat érint: tömegközlekedés. Engem nagyon zavar,
hogy hulla fáradtan, edzés után nem tudok leülni a buszon, mert annyira
undorító az ülés. De miért az? Nem, egyáltalán nem mert öregek a buszok.
A szövetülésesek nem öregek. Arról van szó, hogy az emberek felszállnak
a munkaruhájukban a buszra, és le is ülnek az éppen szobamázolástól nem
túl tiszta nadrágban. Koszosan, mással nem törődve.\*\*\*\*

**Odafigyelés. Türelem. Együtt.**

Nem lenne olyan nehéz, ha akarnánk. És sokkal jobb lenne.