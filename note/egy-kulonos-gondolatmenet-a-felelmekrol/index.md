---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160301203706/https://petermolnar.eu/egy-kulonos-gondolatmenet-a-felelmekrol/
published: '2005-04-12T11:06:54+00:00'
tags:
- gondolatok
title: Egy különös gondolatmenet a félelmekről

---

Tegnap a következő mondatnál hagytam abba a gondolatáradatot:

És ettől kezdve, mint a félelmekről általában, hirtelen tabu lesz
beszélni róla.

Ez a mondat, meglepetésemre, elindított egy érdekes sort: miszerint
nézzük csak végig, mik voltak tabu-témák a történelemünk folyamán.

Sajnos az írott történelem elég kevés, a régiek tabuiról szinte semmit
sem tudunk - de ami mindig, minden kultúránál tabunak számított, az
például a többi vallás kérdéseinek megvitatása. De mégis miért? Ha az én
hitem olyan erős, hogy nincs, ami kikezdje, akkor miért nem szabad
beszélni a másik vallások kérdéseiről? Hiszen az én hitemet semelyik
kérdés sem kezdheti ki, nem?

Azonban ettől a közös vonától eltekintve minden kornak megvoltak a maga
tiltott témái: nagyon sokáig Európában ilyen volt a szexualitás kérdése,
és sok esetben ma is az. Nem illik beszélni róla, stb, holott ha az
embernek olyan kérdése van, amire nem kap választ, sajnos elég ritkán
találja meg magától a megfelelő utat. A kérdés viszont nem ez, hanem
hogy miért, és hogyan válnak tabuvá ezek a témák. A mondat, amit tegnap
zárásnak szántam feltett bennem egy kérdést: azok válnak tehát tabuvá,
amiktől félünk? És ha igen, akkor a szexualitás körében mégis mi volt
az, ami ezt a félelmet kiváltotta?

Az ember sokszor képes meghátrálni önmaga elől, akár tudatosan elzárva
énje azon részét, amit a modern világ nem enged meg neki. Készakarva
gyártunk olyan idióta szabályokat, amik több esetben is ellenkeznek a
természetünkkel.

Csak pár példa: teljesen természetes lenne, ha már a magántulajdon
fogalma hazánkban is elfogadott, hogy megvédhessem azt. Tehát például,
ha betör valaki hozzám, akkor igenis eltörhessem mondjuk a lábát, hogy
ne tudjon elfutni. A magántulajdon létezik, tehát létezik az agresszió,
amit ezen dolgok eltulajdonítása vált ki az emberből, mégsem válthatjuk
valóra - és mi hoztuk rá a szabályt. Hiszen ha eltörném a lábát, még
engem büntetnek meg súlyos testi sértésért.

Meghátrálunk önmagunk elől, pedig akár tetszik, akár nem, az elsődleges
védelmi vonalunk az ösztöneink, nem az agyunk. Az ösztönök pedig sokszor
ellentmondanak a neveltetésnek, vagy a mesterségesen létrehozott
normális fogalmának.

Zárásnak ajánlani tudok valamit: aki nem hiszi el nekem, hogy néha a
félelmeink, vagy a "normálisnak" ellentmondó cselekedeteink mennyire
tabukká képesek válni, az nézze meg a Tágra zárt szemek c. filmet.
Ugyanis hiába próbáltam meg beszélgetni róla, mintha nem lennének
kifejezésink a megfogalmazni próbáltakra. Egy ismerősöm a következőt
mondta rá: "talán túl mélyre nyúl ahhoz, hogy beszélni lehessen róla".

De mégis ki és mikor alkotta meg, hogy mi az, amiről még beszélni lehet?
És mikor vesztek ki a szavak, amikkel ki lehet fejezni őket?