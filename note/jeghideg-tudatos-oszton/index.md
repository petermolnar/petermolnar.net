---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160301203809/https://petermolnar.eu/jeghideg-tudatos-oszton/
published: '2007-10-17T21:36:10+00:00'
tags:
- gondolatok
title: Jéghideg, tudatos ösztön

---

Van egy teóriám, miszerint ha az embert lekergeted az ösztönszintjéig
úgy, hogy közben tudatánál marad, egyetlen egy szóval jellemzhetővé
válik. Ez szinte sohasem pozitív szó.

Ebben az esetben törhet fel szinte mindenfajta elfolytás, amit a
társadalom, a modern világ és a körülöttünk levők ránk kényszerítenek.
Ami igazán veszélyes benne, hogy ugyanolyan, mint valami szörnyűség,
vagy egy lény a sötétségben: ha nem nézek oda, nincs is, szól az ember
okos kis racionális lénye, és így gyakorlatilag a létezéséről sem tud.

Ezért történhet meg, hogy oly hatalmasnak látszó, vagy magát annak
láttató emberek gyáva férgek lesznek krízishelyzetben, és vica versa,
így lehet egy látszólag bájos emberből pillanatok alatt hidegvérű
gyilkos.

Mivel a világ majdnem mindig kétpólusú, mint vad és vadász, ezért
kétpolúsúak lesznek ezek a szavak is. Valaki ebben az állapotban vagy
túl fog és túl akar élni, vagy meghunyászkodik, és várja a megváltást, a
kegyelmet.

Oshónak nem sok könyvét olvastam, abból is csak egy volt, ami tetszett,
ez pedig az Intuíció. Azonban ő azt állította, hogy a három szint -
ösztön, intellektus, intuíció - egymásra épül, és amíg az egyik nem
teljes, addig nem léphet a következőre. Azt hiszem, részben cáfolnom
kell: igenis létezik egy híd ösztön és intuíció között. Amikor kimarad a
lélek, tökéletesen tudatában van mindennek, mégis ösztönökből
cselekszel.

Az öszöntök előtörése esetén a legtöbben nem is emlékeznek, mit
csináltak az adott időtartam alatt; nagy valószínűséggel épp az életüket
védték, így vagy úgy. De van egy másik állapot, egy másik pillanat,
amikor minden összhangban van, csak nem fog vissza semmi. Se neveltetés,
se jóindulat, se semmi emberi.

Na erről az állapotról szeretnék egyszer mástól is hallani.