---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160301203524/https://petermolnar.eu/a-horcsog-teoria/
published: '2007-06-28T13:25:58+00:00'
tags:
- gondolatok
title: A Hörcsög-Teória®

---

*Ez egy szerepjáték alkalmával hatalmas, lángoló betűkkel villant fel a
fejemben. Azóta mind, ki hallotta, tudja, hogy igaz.*

-   Minden ember alanyi jogon rendelkezhet maximum négy hörcsöggel.
-   A hörcsögöket, személytől függően az állam, az egyház, a közösség,
    iskola vagy a munkaadó adja át a személynek, azonban minden hörcsög
    egy központi világalapból származik. Ez a világalap sajnos véges,
    ennek a hatásai előbb-utóbb érződni fognak, amikor kevés lesz a
    hörcsög.
-   A hörcsögszerzés rendszere a következő:
    1.  hörcsög: általános iskola elvégzése alatt, személyi érettségtől
        függően jár.
    2.  hörcsög: az első, középszintű oktatási intézmény elvégzése
        juttathatja hozzá a személyt a következő hörcsöghöz.
    3.  hörcsög: itt már nem olyan egyszerű a helyzet. Vagy az első
        felsőoktatási intézményben való tartózkodáskor, vagy a munkába
        állás után nem sokkal utalják.
    4.  hörcsög: ha az előző hörcsögöt felsőoktatási rendszerben
        szerezte a személy, az utolsó hörcsög az első munkába állásakor
        kerül hozzá, ha nem, akkor vagy a mestervizsga, vagy
        személyfüggő tapasztalati év után.
-   elképzelhető olyan indok, amikor a hörcsögöt nem utalhatják ki. Egy
    ki nem utalt hörcsög maga után vonja, hogy az utána következők sem
    utalhatók, tehát hörcsög át nem ugorható.
-   hörcsög csak kivételes esetben pótolható egy esetleges pusztulás
    után. Ennek az elbírálása a mindenkori Hörcsögosztó feladata.
-   A hörcsögök rendkívül sokat fogyasztanak, elsősorban szénhidrátot.
    Így tehát cola, csokoládé, cukor, szőlőcukor és minden ehhez hasonló
    étel fejti ki rájuk a legjobb hatást.
-   A hörcsögök kifáradása figyelmeztető eset. Ilyenkor hagyni kell a
    hörcsögöket pihenni, mert súlyos tüneteket okozhat náluk a pihenés
    megvonása.
-   A fáradt hörcsög veszélyes, sokszor nincs tudatában, hogy mit tesz.
    Akár teljesen meg is változhat a hörcsög személyisége túlfáradás
    esetén.
-   A hörcsög mérgezése szigorúan tilos.
-   Hörcsög pusztulása komoly veszélyforrás, kerülendő, sokszor
    helyrehozhatatlan kárt okoz.

És hogy honnan ered a Hörcsög-Teória? Hát adott a népi mondás, miszerint
"nincs ki a négy kereke." Az márpedig köztudott, hogy a kerekeket
hörcsögök hajták a világ minden táján.

(A Hörcsög-Teória védett szellemi értéket képvisel. Ha máshol meglátom,
morcos leszek, és az nem jó. Ez az enyém.)