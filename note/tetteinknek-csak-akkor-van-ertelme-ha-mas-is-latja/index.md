---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160301203943/https://petermolnar.eu/tetteinknek-csak-akkor-van-ertelme-ha-mas-is-latja/
published: '2007-07-14T17:40:16+00:00'
tags:
- gondolatok
title: '"tetteinknek csak akkor van értelme, ha más is látja"'

---

Klasszikus és talán közhelyes idézet, de akkor is a mai témám alapja:
tetteinknek csak akkor van értelme, ha más is látja.

A beton-jellemű emberek (értsd: köt) miatt: a tett és a cselekedet
között számomra különbség, hogy a tett mindig tudatos dolog, míg a
cselekedet nem feltétlenül. Így tehát nem tartozik a tettek közé a lét-
és fajfenntartó cselekedetek sora, legalábbis mindaz nem, amit biológiai
értelemben értünk alatta.

Mindezek ismeretében nyugodtan ki merem állítani, hogy tökéletesen igaza
van az egykori első kimondójának. Vannak, akik azt állítják, hogy az
alkotás, legyen az a művészet bármelyik ága, önmagában tökéletes
kiteljesülés, és nincs szükség hozzá sem publikumra, sem elismerésre. Ez
ugyanúgy igaz, mint az előző. Hogy ez hogyan lehetséges? Úgy, hogy a
művészetnek nem része az ember.

Világ életemben menekültem az olyan emberek elől, akik nagybetűkkel
tetováltatják a homlolukra, hogy 'én művész vagyok!'. Arrogáns,
idegesítő, másokat lenéző szemlélet ez, mert olyan kimondatlan szavak
állnak (és itt tisztelet a szinte nemlétezően ritka kivételnek) mögötte,
hogy más nem képes arra, amire ő, más nem látja, amit ő, stb. Ez részben
lehet igaz, de még akkor sem jogosít fel senkit egy ilyen gondolkodásra
az, hogy valamire képes, amire a nagy átlag nem. Mindig, minden
emberben, kivétel nélkül akad valami olyan, ami bennem, vagy az adott
'művészben' nincs meg, amire ő képes, de én nem. Láttál már költőt olyan
kőfalat építeni, ami századokig áll? Ahhoz is tudás kell, de még milyen.
Az is művészet, ha megfelelő szemszögből nézzük.

De kissé elkanyarodtam a témától. Arra akartam utalni, hogy míg a
művészetnek, a műnek önmagának tényleg nincs szüksége elismerésre vagy
publikumra - miért is lenne? - addig az alkotónak igenis van. Szükségünk
van arra, hogy valaki lássa, amit véghezviszünk. Hogy valaki támogasson
azzal, hogy nem fecséreltük el az időnket, és alátámassza az
érzéseinket, a munkánkat. Enélkül értelmét veszti a tett.

De nehogy félreértsen valaki, ez nem csak művekre vonatkozik. Illetve
de, hisz minden, kezünk által létrejött dolog egy új mű a világban -
csakhogy nem minden tett hagy egyből lenyomatot a világban, nem minden
esetben lesz kézzelfogtató a végeredmény. Ezeknél azonban talán még
jobban számít a publikum, mint máshol.

Mindenki szeretné, ha értékelnék a munkáját. Gondoltál már arra, hogy
talán ez tesz minket emberré, a szó költői értemélben? Hogy ne csak
fenntartani kelljen magunkat, hanem olyan dolgokat tehessünk, ami
túlmutat ezen. De ahhoz, hogy bizonyossá válhasson, hogy túlmutatot
rajta, nem elegek a saját érzéseink: a külvilág támogatása kell hozzá,
hogy biztosak lehessünk benne.