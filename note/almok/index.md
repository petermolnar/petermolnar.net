---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160301203537/https://petermolnar.eu/almok/
published: '2006-01-23T00:48:33+00:00'
tags:
- gondolatok
title: Álmok

---

Mostanában egyre zavaróbb álmaim vannak. Nem mintha az ember nem álmodna
frucsa dolgokat, de nálam igencsak ritka már az is, ha álmodom. Még
ritkább, amikor nem egy teljes kalandregényt kapok kézhez (de tényleg,
volt olyan, hogy valami őserdei, Elveszett Világhoz hasonló
dinoszauruszokkal benépesített vidék történeteit álmodtam meg) , hanem
valami olyat, ami megzavar, mert valós személyekkel, valós helyeken és
elképzelhető szituációban találom magam.

Eddigi életem során ébredtem már sírva, ijedten, zavartan - de most
először ébredtem fel félelemben. Röviden összefoglalom a történetet:
adott egy hölgy, akibe réges régen fülig szerelmes voltam, a hely, ami
egy be nem azonosítható iskolaépület, de teljesen valóságos, és a
szituáció, amikor először ölelem át igazából, mint a páromat. A félelem
akkor kezdődött, amikor rájöttem, hogy álmodom - és magamban megkértem
valakit, hogy még ne ébredjek fel! Az igazán megrázó pedig az volt, hogy
nem is ébredtem fel rögtön. Felmentünk egy nem létező barátommal egy
emelettel feljebb, valami francia kurzust felvenni (én meg a francia),
de kiderült, hogy csak azért kellene felvennem, mert a barátom szeretné,
és csak velem lenne meg a minimális létszám. Aztán gyártottam valami
kifogást a tanárnak, kihuzattam a tárgyat, elindultam vissza - és csak
ekkor kezdtem felébredni. Bár ez volt a legzavaróbb álmom, mostanában
sokkal több ehhez hasonló van. Régebben, amikor rájöttem, hogy álomban
járok, elvesztettem az érdeklődésemet, mert átment irányított álomba -
azaz álmodozásba. De most nem; most nem vagyok benne biztos, hogy
felébredek, amikor kell.

Mindezt azért mondom, mert megkérdeztem néhány embert, hogy álmodtak-e
igazán szokatlant a közelmúltban - és meglepően sokan mondták, hogy
igen. Van-e valami a levegőben, Noir szórakozik-e, vagy valamilyen
természetfeletti küldi ránk ezt, nem tudom, de az biztos, hogy nem
vagyok vele egyedül.

Jó lenne tudni, hol húzódik a határ álom és ébrenlét között, még mielőtt
megütjük a bokánkat - de félek, hogy olyat találnánk, amire még nem
vagyunk kész.