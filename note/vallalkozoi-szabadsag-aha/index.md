---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160806133026/https://petermolnar.net/vallalkozoi-szabadsag-aha/
published: '2006-04-13T17:48:32+00:00'
tags:
- gondolatok
title: Vállalkozói szabadság ... aha

---

Tegnap elvitt egy ismerősöm egy ún. MLM (multi-level-marketing)
előadásra. Ez úgy működik, hogy van egy cég, aki olyan kereskedőket
szervez be, akik gyakorlatilag befektetés nélkül forgalmazzák a
termékeket. Egyfajta ügynök-dolog, mint a filmekben a porszívóügynök, jó
sok pénzt lehet vele keresni, ha ügyes az ember, ill. ha újakat szervez
be a terjesztéshez.

Az itt említett cég élelmiszerkiegészítőkkel és egészségmegőrzéssel
foglalkozik, mint a legtöbb hasonló, és önmagában még nem is lenne gond
vele - ez a cég ráadásul mérni is tudja az eredményességét, igaz, erre
csak ők képesek a világon... lásd Egely-kerék, de erre majd egy másik
alkalommal kitérek.

Az előadás egy jó része arról szólt, hogy hogyan is keressünk minél több
pénzt, és milyen szar alkalmazottnak lenni, abból nem lehet
meggazdagodni, legyél vállalkozó, azoknak áll a világ. Igaz, nekem is
vannak vállalkozás-szerű álmaim, de az messze különbözik ettől. Miért?
Mert a befektetés az kézzel fogható, és legrosszabb esetben
megfordítható, például egy ingatlan, felszerelés, stb, mind eladható, ha
nem jön be a dolog. Tény és való, hogy alkalmazottnak lenni sokszor nem
leányálom. Bár fiatal vagyok, elég sok mindent kipróbáltam már eddig,
igaz, a megélhetésemért még nem kellett dolgoznom. Voltam már
alkalmazott, voltam már magánvállalkozó, voltam már sokminden, és
jónéhány év kellett ahhoz, hogy kijelelenthessem: betonozd be magad egy
multiba lehetőleg közép- vagy felsővezetői szintre, és dolgozz
becsületesen.

Miért? Csak pár példát mondok: amikor magadnak kell keresni a munkát,
amikor embereket kell meggyőznöd valamiről, lehet, hogy hihetetlenül jó
vagy benne, de mi van akkor, ha nincs több ember, akit be lehet vonni?
Amikor havonta újraforgalmazod a termékeket (pl. itt is) ugyanúgy ott
van a kockázat, hogy pl. kimegy a divatból, vagy jön egy jobb... és
akkor mihez kezd a vállalkozó? Örökké vándorolni, izgulni, hogy jó
trendet lovagol-e meg, hogy lesz-e kereslet a termékre...

A másik oldal az alkalmazott. Persze ott egy főnök, aki lehet hülye,
azonban egy multinál (hozzáteszem a jobb pozíciókban, és erre sok példát
tudok mondani az ismerőseim körében) nem kell a munka után rohangálni,
jön magától. Nem kell irodát, infrastruktúrát bérelni, a munkához jár.
Ha magasabbra jutottál, nagytőkés befektetéseket lehet kezdeményezni
(pl. saját telefonközpont 10-12m Ft), és lesz rá pénz, ha értelmes.
Sokkal biztosabb és stabilabb, mint a vállalkozói lét, és egy bizonyos
szint után a fizetés is jó.

Fizetés. Persze ez a másik oldal, hisz a legtöbb vállalkozó ezért indul
el ezen az úton: a pénzért. Sokkal könnyebb mások munkájából
meggazdagodni (az MLM az általad beszervezett emberek után pénzt hoz
neked), vagy nem általad előállított terméket jó nagy haszonnal
továbbadni. De azt hiszem, hogy van egy olyan szint, amikor úgy pont
elég a pénz. Pont el lehet menni belőle nyaralni, telelni, pont
megvannak a ketyerék, amikre az ember vágyik, pont elég nagy lakásban él
ahhoz, hogy jó legyen és pont megfelelően meg tud adni mindent a
gyerekeinek. És bár ez a pont ma magasan feljebb van, mint a
magyarországi átlagfizetés (sokkal feljebb, mondjuk ki), szerintem nincs
értelme feljebb menni. Még márkásabb öltöny? Még jobb autó? Még nagyobb
lakás? Mégis minek? Kinek?

Van még egy ok, amiért az MLM nekem nagyon nem jön be. Személy szerint
én olyan ember vagyok, akinek mániája, hogy valamit létrehozzon a
munkájával. Legyen az egy bőrerszény, egy weboldal, egy gulyásleves, de
valamit teremteni szeretnék. Nem forgalmazni, nem továbbadni, hanem
létrehozni. Olyat, ami még nem volt. Elnevezni dolgokat. Hát ezért lesz
az, hogy bár őrült pénzek vannak az MLMben, nagyon nem nekem való.
Lehet, hogy egyszer még vállalkozó leszek, sőt, van is konkrét álmom, de
abban sem az eszetlen meggazdagodás fog vezérelni, mint ebben a témában
oly sokakat, hanem egyrészt a kellemes színvolnalon élés, másrészt az
álmaim megvalósítása.