---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
copies:
- http://web.archive.org/web/20160806175025/https://petermolnar.net/a-halalrol-jot-vagy-semmit/
published: '2005-04-18T18:30:33+00:00'
tags:
- gondolatok
title: A halálról jót vagy semmit!

---

A mai világ, akárhogy is nézem, elvesztette a halállal való kapcsolatát:
persze valahol mélyen tisztában vagyunk a létezésével, egyszer-kétszer
meg is tapasztaljuk, és akkor nagyon fáj (erre még később kitérek), de
ennyi.

Igen, tudom, megint lelketlenül beszélek, de akkor megint nem érti a
kedves olvasó, mire akarok kilyukadni. Olyan esetekben, amikor valami
rendkívül ritkán, szinte soha nem ér minket egy érzés/inger, akkor
elfelejtjük milyen, és furcsa, nem helyénvaló módon reagálunk - akár
valami kellemetlen meglepetésre. Azonban olyan dolgokra, amik nap mint
nap érnek minket képesek vagyunk elfogadható módon reagálni.

Ezzel azt szeretném mondani, hogy a mai (városi, én is az vagyok, a
többiről ezen okból nem tudok nyilatkozni) ember egyszerűen
elfelejtette, hogy a mi az a halál.

Mindenhol az öregedés lassításáról, megállításáról hallani, a halálokat
pedig a lehető leghamarabb eltűntetik a sajtóból, vagy legalábbis mint
rettenetet mutatják be.

Azonban van egy nagyon fontos dolog a halállal kapcsolatban: jelenlegi
tudásunk szerint mindenképpen be fog következni. Tehát az természetesebb
része az életnek, mint bármi más, talán még az evésnél és a
szaporodásnál is - hiszen ez egészen biztosan bekövetkezik.

Mégis, amit ma hallok, ha hallok egyáltalán a halálról, hogy milyen
szörnyű elveszteni valakit, és mennyire fáj. Itt volt például a pápa
halála. Egyszer régen hallottam valakitől, hogy egy ismerőse járt egy
nagyon öregen elhunyt apáca temetésén - azonban meglepetésére siratás
helyett szinte örömkönnyeket talált, hiszen az apáca egész életében a
jegyese volt a hitének, amihez most végre meg is tért - és ezt nem
siratni kell, hanem örülni annak, hogy az apáca végre boldog lehet.

Azonban a pápát mindenki siratta. Senki sem örült, hogy egyrészt végre
megszabadult a fájdalmaitól, másrészt feljutott a mennybe, pedig
elméletileg ezt tanítja a keresztény hitvilág. Nem tudom, miért nem
tanítják meg a halál megfelelő elviselését az embereknek. Magyarország a
többieken felül képtelen gyászolni. Bár nem szeretem Amerikát, de
elismerem, hogy a holtakhoz és a halálhoz való hozzáállásuk sokkal
szebb, mint a mienk. Hogy csak egy példát mondjak: a halotti toron
nálunk úgy lézengenek az emberek, mindenki kényelmetlenül érzi magát, és
nem alig esik szó a halottról. Egy amerikai halotti tor ezzel szemben
magáról a halottról szól: képek, videók és beszélgetések az elhunytról.
Hogy legyen mire emlékezni. Manapság, amikor vannak fényképek,
felvételek, még mindig képtelenek vagyunk elfogadni a halált, pedig már
nem is csak a fejünkből kell emlékezni az illetőre.

Hogy ennek mi lehet az oka, jó kérdés. Talán számít az, hogy a közvetlen
halál fenyegetése évtizedekkel ezelőtt kiveszett, hogy valahogy tabuvá
vált (mint jó pár évszázadon keresztül a szexualitás) a halálról
beszélni.

Még a mondásaink is ellene vannak a halott-kultusznak, "halottról jót
vagy semmit". Miért? Ha visszajönne kísérteni, és attól tartanának,
akkor rendben van, de manapság ebben sem hisznek igazán. Akkor mégis
miért tiszteletlenség kimondani, ha a halott egy fösvény uzsorás volt,
akit mindenki szemétnek tartott? Talán a hit-nélküliség az oka. A
kereszténység hanyatlik, és ennek oka talán a dogmák túlzott
hajtogatásában, talán a merevségben, talán magukban az emberekben
rejlik, nem tudom. A buddhizmus terjedése jó vicc (mármint nem a vallás
maga, félre ne értsen valaki, tisztelem a vallásokat), főleg amikor egy
európai mélyen átérzi, holott sosem járt azokon a helyeken, amik ezt a
vallást kialakították, sosem érezte a hegyeket Tibetben, és sosem látott
valódi buddhista szerzetest.

Hit nélkül félünk a haláltól, mert nemhogy válasz, de még csak útmutatás
sem áll a rendelkezésünkre. És ettől kezdve, mint a félelmekről
általában, hirtelen tabu lesz beszélni róla.

(Az utolsó mondat azonban felvet egy érdekes kérdést a szexualitással
kapcsolatban, de erre majd a legközelebbi írásommal kitérek.)