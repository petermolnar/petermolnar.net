---
author:
    email: mail@petermolnar.net
    image: https://petermolnar.net/favicon.jpg
    name: Peter Molnar
    url: https://petermolnar.net
canonical: http://ld50.hu/article/ld50/napiharom/20090320
copies:
- http://web.archive.org/web/20200701204213/https://petermolnar.net/ld50/napiharom-20090320/
lang: hu
published: '2009-03-20T20:24:00+01:00'
title: 'Napi három: 2009.03.20'

---

**ATM trójai**. Az egy dolog, ha trójai kerül egy PC-re. Szinte mindenki
irtott már vírust, malware-t, spyware-t vagy valami hasonlót, tehát a
jelenség egyáltalán nem egyedi dolog. Azonban egyes vírusírók
türelmetlenek, és egy kicsit elébe mentek a dolgoknak: egy trójai képes
a Diebold cég által gyártott ATM készülékeket megfertőzni, így
közvetlenül a kártya adatait továbbítani a vírus írójának. Nyilvánvaló
tény, hogy az ATM mögött is valami számítógép fut - a Diebold esetében
úgy tűnik, Windows. Ha legalább annyi fáradtságot vettek volna, hogy
beágyazott bsd-t tegyenek egy fokozottan kiemelt biztonságot igénylő
területre, talán nem tartanánk itt. via: Biztonságportál[^1]

**AZ INTERNET ELLENSÉGEI**. Ezzel a címmel jelent meg a napokban egy
jelentés az Újságírók határok nélkül szervezet tollából. Azokat az
országokat sorolja fel a lista, akiknél a net gyakorlatilag intranetként
funkcionál : az országon kívüli tartalmakat annyira szűrik, hogy szinte
semmi nem jut át. A lista tartalmazza az ismert neveket - Kína,
Észak-Korea, Kuba -, de például Egyiptom is felkerült a listára.
Ausztrália pedig érdekes törvényeket fontolgat: két vonal minden
háztartásba, külön felnőttek és külön kiskorúak - de mindkettő
tartalomszűrve. via: Biztonságportál[^2]

**PRŰD (?) SKÓTOK**. Érdekes törvényt fontolgat Skócia is[^3]: eltörölne
egy szót az angol pornótörvényből. A jelenlegi törvény szerint
törvénytelen az "extrém szexualitást" ábrázoló képek és egyéb anyagok
birtoklása. A kategóriába a törvény szerint a nemi szervek, a mellek,
valamint az ánusz sérülését (a szándékos fájdalomokozást) mutató képek,
valamint a pornográf környezetben az életet veszélyeztető
cselekedeteket, vagy akár fenyegetést ábrázoló művek tartoznak. Kivételt
képeznek azon példányok, amelyek felnőtt tulajdonosaikat tartalmazzák,
amennyiben utóbbiak önként vállalták a részvételt. Ez utóbbi kritériumot
kívánnák eltörölni a skótok - tehát teljesen függetlenítenék a törvényt
attól, valaki beleegyezett-e, vagy sem. Emellett a listára felkerülne a
nemi erőszakot imitáló összes anyag is. Nem tudom, valós-e a hír,
mindenesetre a témán elég sokat lehetne vitatkozni, hogy vajon hol
lehetne optimális határt húzni. via: SG.hu[^4]

*Igen, híroldalakról linkeltem, legközelebb majd "eredeti" tartalmat
keresek, de azt hiszem, ezek kellően érdekes témák ahhoz, hogy
továbbítsuk őket. Elnézést attól, aki már máshol olvasta.*

[^1]: <http://computerworld.hu/atm-fertoz-skimer-trojai.html>

[^2]: <http://biztonsagportal.hu/az-internet-ellensegei.html>

[^3]: <http://www.sg.hu/cikkek/66229>

[^4]: <http://www.sg.hu/cikkek/66229>